<L>9611<pc>2-238-b<k1>kzIrodaH<k2>kzIrodaH
kzIrodaH¦, puM, (kzIra + “udakasyodaH saMjYAyAm” .
6 . 3 . 57 . “uttarapadasya ceti vyaktavyam” .
iti vArttikam .) dugDasamudraH . ityamaraH . 1 . 10 . 2 ..
(yaTA, mahABArate . 13 . 14 . 353 .
“akzayaM yOvanaM te'stu tejaScEvAnalopamam .
kzIrodasAgaraScEva yatra yatrecCasi priyam” ..)
tasya manTanaM yaTA, --
[Page2-238-c+ 52]
“manTAnaM mandaraM kftvA netraM kftvA tu vAsukim .
dAnavEH sahitA BUtvA maTaDvaM kzIrasAgaram ..
ahaYca tatra sAhAyyaM karizyAmi divOkasaH .
BavizyatyamftaM tatra tatpAnAdbalavattarAH ..
Bavizyanti kzaRAdeva amftasya praBAvataH .
yUyaM sarvve mahAvIryyA BuYjizWA raRavikramAH ..
indrAdyAstu mahotsAhAH sTAnalabDA mahAnarIn .
tato hi dAnavAn jetuM samarTA nAtra saMSayaH ..
ityuktA devadevena devAH sarvve jagatpatim .
praRamyAgatya nilayaM sanDiM kftvATa dAnavEH ..
orAbDimaTane sarvve cakrurudyogamuttamam .
balinA codDfto rAjan mandarAKyo mahAgiriH ..
kzIrAbDO kzepitaScEva tenEkena nfpottama ! .
sarvvOzaDiSca prakziptA devErdEtyEH payodaDO ..
vAsukiSca tatastatra rAjan ! nArAyaRAjYayA .
sarvvadevahitArTAya vizRuSca svayamAgataH ..
tato vizRusamAdeSAttatra sarvve surAsurAH .
sametya mitraBAvena kzIrAbDestawamASritAH ..
manTAnaM mandaraM kftvA netraM kftvATa vAsukim .
tato maTitumArabDA nfpate ! tarasA'mftam ..
vizRunA muKaBAge tu vAsukerdAnavAH kftAH .
devAsya pucCaBAge tu manTanArTaM niyojitAH ..
evantu manTanAttatra mandaro'Ta praviSya vE .
ADAreRa vinA rAjaMstaM dfzwvA sahasA hariH ..
sarvvalokahitArTAya kUrmmarUpamaDArayat .
AtmAnaM saMpraveSyATa mandarasya gireraDaH ..
praviSya DftavAn SElaM pfTagrUpeRa keSavaH .
uparyyAkrAntavAn SElaM pfTagrUpeRa keSavaH ..
cakarza nAgarAjAnaM devEH sAdDa janArdfnaH .
asurEradfSyarUpeRa dEtyamaDye ca keSavaH ..
tataste tu tvarAyuktA mamanTuH kzIrasAgaram ..
yAvacCaktyA nfpaSrezWa ! balavantaH surAsurAH ..
maTyamAnAt tatastasmAt kzIrAbDeraBavannfpa .
kAlakfwamiti KyAtaM vizamatyantaduHsaham ..
tannAgA jagfhuH sarvve tacCezaM SaNkaro'grahIt .
nArAyaRAjYayA tena nIlakaRWatvamApnuyAt ..
ErAvataSca nAgendro hayaScoccEHSravAH punaH .
dvitIyAvarttanAdrAjannutpannAviti naH Srutam ..
tftIyAvarttanAdapsarogaRo jAtaH suSoBanaH .
caturTAt pArijAtaSca utpannaH sa mahAtaruH ..
paYcamAt himagustasmAt utTitaH kzIrasAgarAt .
taM BavaH SirasA Datte nArI ca svastiko nfpa ..
nAnAviDAni ratnAni divyAnyABaraRAni ca .
kzIrodaDestUtTitAni ganDarvvASca sahasraSaH ..
etAn dfzwvA tadotpannAn nityAScaryyasamanvitAH .
aBavan jAtaharzAste tatra sarvve surAsurAH ..
dEvapakze tato meGAH satyaM varzanti saMsTitAH .
kfzRAjYayA tu vAyustu suKaM vAti surAn prati ..
vizaniSvAsavAtena vAsukeScArkatApanAt .
nistejaso'Bavan dEtyA nirvvIryyASca mahAmate ..
tataH SrIrutTitA tasmAt kzIrododDftapaNkajA .
viBrAjamAnA rAjendra ! diSaH sarvvAH svatejasA ..
[Page2-239-a+ 52]
tatastIrTodakEH snAtA dibyavastrEralaNkftA .
divyaganDAnulepEstu sumanoBiH supUjitA ..
devapakzaM samAsAdya sTitA kzaRamarindama ! .
harivakzaHsTalaM prAptA tataH sA kamalAlayA ..
tato'mftaGawaM pUrRaM gfhItvA payasoniDeH .
DanvantariH samuttasTO tataH prItAH surA nfpa ..
dEtyAH SriyA parityaktA duHKitAstatra te punaH .
AdAyAmftaGawaM SIGraM te ca jagmuryaTecCayA ..
tataH strIrUpamakarodvizRudavahitAya vE .
AtmAnaM nfpaSArdUla ! nAryyA lakzaRasaMyutam ..
tato jagAma BagavAn strIrUpeRa surAn prati .
divyarUpAntu tAM dfzwvA mohitAste suradvizaH ..
amftapUrRaM GawaM BUmO hEmaM saMsTApya sattama .
kAmena pIqitA hyAsannasurAstatra tatkzaRAt ..
mohayitvA tu tAnevamasurAnavanIzate ! .
amftaBAjanamAdAya deveByaH pradadO hariH ..
tat pItvA tu tato devA devadevaprasAdataH .
balavanto mahAvIryyA raRe jagmurmahAsurAn” ..
iti nfsiMpurARe 36 aDyAyaH ..
<LEND>
